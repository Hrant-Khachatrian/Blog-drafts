Խաղի կանոններ, ներկայանալ

## Գիտության իրավիճակի գնահատական

Հայաստանում աշխատում են շուրջ 4000 գիտնականներ: Ինչպես վերջերս ԱԺ-ում բացատրեց Գիտության Կոմիտեի (ԳԿ) նախագահ Սարգիս Հայոցյանը, Հայաստանի գիտական արտադրանքը ․․․․․․․․ իսկ գիտության ֆինանսավորումը ․․․: Սա միարժեք ու հստակ ցույց է տալիս, որ Հայաստանում գիտության արդյունավետությունը ծախսված գումարների համեմատ վատը չէ, նույնիսկ լավն է: Այսինքն, անարդյունավետության մեղադրանքը ընդհանուր առմամբ անհիմն է: Սա ֆիքսենք, ապա անցնենք դառը մանրամասներին:

Իմ ընկալմամբ, Հայաստանի գիտությունը կարելի է նկարագրել որպես չորս հատվածների միավորում․

* ա) գիտական խմբեր, որոնց ղեկավարը 30-50 տարեկան է, խմբում կան 25-35 տարեկան աշխատակիցներ, կա ուսանողների անընդհատ հոսք, գիտական արդյունքների էական մասը տպագրվում են բարձր վարկանիշով արևմտյան ամսագրերում: 
* բ) գիտական խմբեր, որոնց ստացած արդյունքները տպագրվում են լավագույն միջազգային ամսագրերում: Խմբի ղեկավարը 60+ տարիքի է, խմբում գրեթե միշտ կան մինչև 30 տարեկան գիտնականներ, որոնք սակայն մի քանի տարին մեկ փոխարինվում են այլ մինչև 30 տարեկաններով: Խմբում 35-55 տարեկան աշխատակից, որը կարող է ստանձնել ղեկավարի դերը և երկարաժամկետ հեռանկարում ապահովել բարձրակարգ գիտական արդյունքի ստացման շարունակականությունը, չկա:
* գ) համեմատաբար թույլ գիտնականներ, որոնց աշխատանքները բավարար մրցունակ չեն ոլորտի խոշոր ամսագրերում տպագրվելու համար: Շատերը հիմնականում տպագրվում են հայաստանյան ամսագրերում, լավագույն դեպքում՝ հետխորհրդային տարածքի միջին որակի ամսագրերում (որոնց մի մասը գուցե նույնիսկ ինդեքսավորված է Scopus-ում): Այս հատվածում կան ամենատարբեր տարիքի գիտնականներ: Մի մասը տասնամյակներ առաջ մրցունակ գիտական արտադրանք են տվել, սակայն հետագայում չեն հետևել գիտության զարգացման ընթացքին և զբաղվում են համաշխարհային գիտության չափանիշներով մարգինալ թեմաներով, որոնք այլևս հետաքրքիր չեն առաջատար ամսագրերի համար: Որոշ փորձարարական ուղղություններում թեմաների «մարգինալությանը» խորանում է նաև կիրառվող սարքավորումների հնացած լինելու պատճառով: Մյուս մասը երիտասարդներ են, որոնք աշխատելով թույլ գիտնականների ղեկավարության ներքո, առանձնապես չեն էլ առնչվել համաշխարհային գիտության արդիական ուղղությունների հետ, ձգտում չունեն տալ մրցունակ գիտական արդյունք:
* դ) գիտական որևէ արդյունք չտվող աշխատակիցներ, որոնք գրանցված են ինստիտուտներում, ստանում են աշխատավարձ, բայց երկար տարիներ որևէ արդյունք չեն տվել, որոշ դեպքերում նույնիսկ ինստիտուտ չեն այցելում:

Իհարկե այս «բաժանումը» շատ խիստ չէ, կլինեն գիտական խմբեր, որ լիարժեք չեն «ընկնի» այս հատվածներից ոչ մեկի մեջ: Օրինակ, հետաքրքիր դեպք է իմ թեկնածուականի ղեկավարի շուրջ կատարվողը: [Պետրոս Պետրոսյանը](https://scholar.google.com/citations?user=I6BhjWsAAAAJ&hl=en&oi=ao) վերջին 15 տարիներին ինտենսիվ աշխատում է ուսանողների հետ, տպագրում հոդվածներ միջազգային ամսագրերում, վերջին տարիներին ղեկավարում է նաև թեկնածուական աշխատանքներ: Այս ամենը արտաքինից երևում է որպես ակտիվ, երիտասարդ գիտական խումբ, բայց ֆորմալ առումով ձևավորված խումբ չկա, նույնիսկ սենյակ չկա: Մի միջազգային գիտաժողովի ժամանակ մի գիտնական ինձ ասաց «Ձեր խումբը այս ոլորտի առաջատարներից է աշխարհում», ու ես մի պահ շփոթվեցի․ փաստորեն մենք խո՞ւմբ ենք: Այդուհանդերձ, այս «խումբը», լինելով ա) հատվածի խմբերին նման, ունի բ) հատվածի խմբերին բնորոշ կադրերի «հոսունության» խնդիրը:

Իմ աչքաչափով, Հայաստանի գիտական արտադրանքի՝ համաշխարհային գիտության համար տեսանելի մասի առնվազն 75%-ը տալիս են բ) հատվածի խմբերը: Սա է պատճառը, որ շատ մասնագետներ արդարացիորեն ահազանգում են, որ հայաստանյան գիտությունը մահամերձ է: Իրոք, ամեն տարի Հայաստանում վերանում են մի քանի գիտական ուղղություններ, քանի որ այդ ուղղություններով զբաղվում էին բացառապես բ) հատվածի խմբերը: 

Բերեմ ա) հատվածի խմբերի ինձ հայտնի օրինակներ․ 
* Արմեն Ալլահվերդյանի ղեկավարած [քվանտային տեխնոլոգիաների խումբը](https://qtech.aanl.am/QIMLscs.html)
* Արսեն Առաքելյանի ղեկավարած [կենսաինֆորմատիկայի խումբը](http://big.sci.am/)
* Հովակիմ Զաքարյանի ղեկավարած [հակավիրուսային պաշտպանության մեխանիզմների հետազոտության խումբը](http://www.antivirals.group/)
* Նելլի Բաբայանի ղեկավարած [բջջային տեխնոլոգիաների խումբը](http://www.molbiol.sci.am/resun_celltech) 
* Շուշանիկ Ասմարյանի ղեկավարած [GIS/Remote sensing թեմաներով զբաղվող խումբը](http://www.cens.am/research/gis-and-remote-sensing/publications)
* Կարեն Թռչունյանի ղեկավարած Մանրէաբանական կենսատեխնոլոգիաների և կենսավառելիքի նորարարական կենտրոնը

Վստահ եմ, որ նման խմբեր էլի կան, բայց դրանց թիվը դժվար թե անցնի 30-ը:

Այս ամենը նշանակում է, որ գործող «ստատուս-քվոյի» պահպանվելու դեպքում, շուրջ տաս տարի անց Հայաստանում կմնան ա) հատվածի խմբերը և գ) հատվածի մի մասը:

## Ի՞նչ է պետք անել

Շարադրեմ իմ պատկերացրած լուծումները հատվածներից յուրաքանչյուրի համար:

ա) հատվածի խմբերը մեր ապագա գիտության տեսանելի հիմնասյուներն են: Իրենց պետք է տալ մեծ ֆինանսական միջոցներ և գործունեության լայն ազատություն: Այս խմբերը պետք է որևէ խնդիր չունենան: Սա կարևոր է ոչ միայն գործող խմբերի զարգացումը ապահովելու համար․ այս խմբերի նկատմամբ հանրային և պետական դրական վերաբերմունքը լավագույն գովազդն է արտերկրի մեր այն հայրենակիցների համար, որոնք մտածում են Հայաստանում գիտական խումբ հիմնելու մասին:

Այս խմբերի հետ կապված մի ծանր հարց կա․ ի՞նչ կարգավիճակ տալ նրանց: Առաջին տարբերակը՝ գործող ինստիտուտների կամ բուհերի կազմում ֆորմալ կարգավիճակ տալ (ոչ բոլորը ունեն այս պահին), ղեկավարներին՝ ադմինիստրատիվ լծակներ, ինստիտուտի/բուհի ղեկավարման մարմիններում ձայնի իրավունք, որպեսզի իրենց շնորհիվ եղած կառույցները աստիճանաբար առողջանան: Երկրորդ տարբերակը՝ այս խմբերին հանել փտած «համակարգից», իրենց աջակցել, որ ձևավորեն նոր փոքր կառույցներ, նոր կառավարման ձևերով: Ապագայում, գուցե, այս խմբերը կմիավորվեն ավելի խոշոր (բայց նոր) կառույցների ներքո ըստ իրենց «ներքին» պահանջների, ոչ թե պետության պարտադրանքի կամ ավանդույթի ուժի պատճառով, իսկ գործող խոշոր և հին կառույցները աստիճանաբար կփլվեն: Որքան հասկանում եմ, Գիտության կոմիտեն նախընտրում է առաջին ճանապարհը, սակայն իմ շրջապատում ավելի ու ավելի տեսանելի են դառնում երկրորդ մոտեցման կողմնակիցները: Կարծում եմ, որ խիստ կարևոր է այս հարցի շուրջ բաց ու անկեղծ զրույցի ծավալումը գիտական հանրության մեջ:

բ) հատվածի խմբերից յուրաքանչյուրի համար պետք է յուրահատուկ մոտեցում ցուցաբերել․ խոսել ղեկավարի հետ, պարզել, թե ինչ հնարավորություններ է տեսնում խմբում սերնդափոխությունը կազմակերպելու համար: Այսպիսի խմբերում երիտասարդները հաճախ բացարձակապես չեն մասնակցում խմբի ղեկավարման աշխատանքներին, գրանտեր գրելուն, նոր աշխատակիցներ ընդունելուն և կրթելուն, ուստի բոլորովին անպատրաստ են լինում որպես ղեկավար: Ճանապարհներից մեկը՝ ղեկավարներին խնդրել, որ այդ երիտասարդներին ներգրավեն ադմինիստրատիվ աշխատանքներում, նույնիսկ եթե իրենց «լավագույն ժամանակների» չափանիշներով այդ երիտասարդները դեռ բավարար հասուն չեն: Այլ խմբերի համար առավել իրատեսական կարող է լինել խմբից նախկինում դուրս եկած, այժմ արտերկրում պոստդոկտորական ծրագրերի մասնակցող գիտնականներին վերադարձնելը և որպես ապագա ղեկավար պատրաստելը: Ցավոք, իմ տպավորությամբ, բ) հատվածի խմբերի զգալի մասը փրկել չի հաջողվի, բայց նույնիսկ փոքր հատվածը փրկելու համար քայլեր ձեռնարկել անպայման պետք է: Նաև կարծում եմ, որ առանց խմբի «փրկության պլանի», այսպիսի խմբերի ֆինանսավորումը ավելացնելը անիմաստ է:

գ) հատվածի համար լավագույն լուծումը, իմ տպավորությամբ, այս գիտնականներին արտասահմանում աշխատող պրոֆեսորների հետ կապելն է: Սա բավական դժվար կլինի կազմակերպել 50+ տարիքի հետազոտողների համար, սակայն երիտասարդների համար միանգամայն աշխատող տարբերակ կլինի: Այս մեխանիզմի լավ օրինակ է իմ ղեկավարած խումբը: Մենք 2016 թվականին ունեինք զրոյին մոտ գիտելիք մեքենայական ուսուցումից: Սակայն այլ երկրներում աշխատող հայազգի պրոֆեսորներ Արամ Գալստյանի և Առնակ Դալալյանի աջակցության շնորհիվ հաստատուն կերպով շարժվում ենք դեպի ա) հատված (դեռ չենք «հասել»): Կարծում եմ, որ գ) հատվածի բոլոր խմբերին պետք է շանս տալ, որ անցնեն ա) հատված, և շատ թափանցիկ կերպով նշել, որ, օրինակ, հինգ տարվա ընթացքում այդ անցումը չկատարելու դեպքում խմբի ֆինանսավորումը դադարեցվելու է:

դ) հատվածը ամենահեշտն է: «Ընդամենը» պետք են ուժեղ կամքով տնօրեններ, որոնք կազատեն հաստիքները և կտրամադրեն ապագա ունեցող խմբերին, ինչը ինստիտուտները երիտասարդներով լցնելու կարճ ճանապարհներից մեկն է:

գ) և դ) հատվածների համար առաջարկվող լուծումներում կա հարցի սոցիալական կողմը, որը Հայաստանի թերևս բոլոր համակարգերում ծանրագույն խնդիր է: Ամենուրեք կարելի է բախվել իրավիճակների, երբ մեծ վաստակ ունեցող աշխատակիցների սոցիալական խնդիրների լուծումը հակասության մեջ է մտնում կառույցի արդյունավետության հետ: Ինձ հայտնի բոլոր դեպքերում այսպիսի հակասությունները լուծվել են ի օգուտ սոցիալական կողմի, նույնիսկ այն դեպքերում, երբ դա բերել է երիտասարդների մոտ հիասթափությունների, իսկ բուհերի դեպքում՝ հարյուրավոր ուսանողների վատ կրթության: Ցավոք, թեմայի զգայունության պատճառով, այս հարցը քիչ է հրապարակային քննարկվում, սակայն բանաձևեր գտնելու մեծ անհրաժեշտություն կա:

Իմ ընկալմամբ, այս խնդիրն ունի երկու բաղադրիչ․ ֆինանսական և զբաղվածության ապահովման: Տարբեր մարդկանց մոտ այս բաղադրիչների կշիռը տարբեր է և հետևաբար լուծումներն էլ տարբեր պիտի լինեն: Ֆինանսական խնդիրները կարող են կարգավորվել հատուկ ֆոնդերի միջոցով, որոնց նպատակը ինստիտուտին կամ բուհին կյանքը նվիրած մարդկանց ցմահ ֆինանսական աջակցություն տրամադրելն է (որպես լրացուցիչ թոշակ, ինչպիսին փաստացի այսօր հանդիսանում է իրենց ստացած աշխատավարձը): Սակայն սա դեռ չի լուծի խնդրի մյուս բաղադրիչը․ շատ մարդիկ իրենց կյանքը ուղղակի չեն պատկերացնում առանց իրենց հարազատ հաստատության: Սրա լուծումը ավելի վատ եմ պատկերացնում: Գուցե պետք է ապահովել գրասենյակի, աշխատանքային տարածքի հասանելիությունը, պարբերաբար դիմել խորհրդակցության նպատակով, հնարավորություն տալ դասախոսություններ վարելու, սակայն առանց ծանրաբեռնվածության պարտադրանքի: Եվս մեկ անգամ շեշտեմ, որ հարցը շատ զգայուն է, և լուծումները պիտի բավականաչափ նուրբ լինեն:

## Ի՞նչ է անում Գիտության կոմիտեն

Գիտության կոմիտեն ԿԳՄՍ նախարարության կազմում գործող պետական մարմինն է, որը պատասխանատու է գիտության կազմակերպման համար: Մի առանձին հոդվածի կարիք կա պարզաբանելու համար, թե ինչ պարտավորություններ և հնարավորություններ ունի Կոմիտեն, ինչ կարող է անել, ինչ չի կարող, ինչ պետք է կարողանար անել, բայց չի կարողանում և այլն: Այս պահին կենտրոնանանք միայն ֆինանսավորման մեխանիզմների վրա: Կա երեք տիպի ֆինանսավորում․ բազային, գրանտային (թեմատիկ) և նպատակային: «Նպատակային» ֆինանսավորումը ամենախոստումնալից անունն ունի, բայց դրա փաստացի իրականացման մանրամասները ինձ հայտնի չեն: 

Բազային ֆինանսավորումը դա ինստիտուտներին տրվող այն գումարներն են, որոնք ծախսվում են ենթակառուցվածքների պահպանման, աշխատակիցների նվազագույն աշխատավարձերի ապահովման վրա: Երբ նշում են, թե գիտնականները Հայաստանում ստանում են միջինում 100 000 դրամ, դա հենց այս բազային ֆինանսավորման մասին է: Կարևոր է նշել, որ բազային ֆինանսավորումը բաշխվում է ըստ ինստիտուտների, ոչ թե ըստ գիտական խմբերի: Սա Կոմիտեին հնարավորություն չի տալիս բազային ֆինանսավորումը փոփոխելով ազդել ինստիտուտի ներսում առողջացման պրոցեսների վրա: Օրինակ, եթե մի ինստիտուտում գործում է մեկ (Ա) հատվածի խումբ, երեք (Գ) հատվածի խմբեր, և մի քանի (Դ) հատվածի աշխատակիցներ, ապա եթե Կոմիտեն որոշի «պատժել» ինստիտուտին և նվազեցնել բազային ֆինանսավորումը, ինստիտուտի տնօրենը, ստիպված լինելով կրճատել հաստիքները, կարող է կրճատել (Ա) հատվածի խմբի աշխատակիցներին, պատճառաբանելով, որ «երիտասարդ են, իրենց գլխի ճարը կտեսնեն»: Այս և բազմաթիվ այլ պատճառներով բազային ֆինանսավորումը շարունակում է բաշխվել խիստ իներցիոն կերպով, և փաստացի այս «գործիքով» որևէ խնդիր չի լուծվում: Չնայած այս ամենին, պետք է հստակ արձանագրել, որ գործող բազային ֆինանսավորման ծավալները խիստ անբավարար են և վերանայման կարիք ունեն: Թե ինչպես և ինչ հերթականությամբ, առանձին քննարկման առարկա է:

Գրանտային (թեմատիկ) ֆինանսավորումը շատ ավելի ճկուն է: Գրանտին դիմում են գիտնականների խմբերը, որոնք մեծ մասամբ մեկ ինստիտուտի ներկայացուցիչներ են: Դիմումները անցնում են փորձաքննություն, ու երբ փորձաքննությունը հաջող է անցնում, այս մեթոդով ստացվում է էապես ավելի թիրախային քաղաքականություն իրականացնել: Փորձաքննությունը պատշաճ կազմակերպելու դժվարությունները առանձին հոդվածների նյութ են: Գրանտային ֆինանսավորման հիմնական թերությունը կարճաժամկետ լինելն է: Եթե չեմ սխալվում, մինչև 2020 թվականը Կոմիտեի տված բոլոր գրանտերը ունեցել են երկու տարվա տևողություն: 2020-ին վերջապես երեք տարիանոց գրանտներ տրվեցին: 

Առայժմ Գիտության կոմիտեի առաջարկած լուծումները գրանտային ֆինանսավորման դաշտում են: Դեռ Կոմիտեի նախորդ ղեկավարությունը պարբերաբար խոսում էր [Եվրոպական հետազոտական խորհրդի (ERC)](https://erc.europa.eu/) գրանտային համակարգի տեղական անալոգիայի մասին: 2020 թվականին Հայաստանում գիտության ֆինանսավորումը ավելացավ, և ավելացած հատվածի զգալի մասը ընկավ բյուջեի թեմատիկ ֆինանսավորման տողի վրա: Դա հնարավորություն տվեց Կոմիտեին նոր [եռամյա գրանտային ծրագրեր](http://scs.am/am/17-07-2020) սկսել:

Դրանցից առաջինը «Գիտական խմբերի մեկնարկի աջակցության» գրանտն էր, ERC-ի Starting grant-ի անալոգը, որը թույլ է տալիս ոչ վաղ անցյալում թեկնածուական պաշտպանած գիտնականներին ստեղծել նոր խմբեր որևէ գործող հաստատության կազմում: Մրցույթը շահեցին [ութ խմբեր](http://scs.am/files/winners_list_1449-a2-17.10.2020-TTSG.pdf): Հաղթողների ցուցակում են իմ ընկերներ Հայկ Զաքարյանը, ով արդեն մի քանի տարի է աշխատում է Արտեմ Օգանովի հետ, և կարող է դառնալ Օգանովի «գիտական կայսրության» հայաստանյան «մասնաճյուղի» կորիզը, և [Մուշեղ Ռաֆայելյանը](https://scholar.google.com/citations?user=qbOlM7sAAAAJ&hl=en), ով 2020-ին է տեղափոխվել Հայաստան Ֆրանսիայում պոստդոկից հետո և կարող է նոր ուղղության հիմնադիր լինել Հայաստանում: Այս ցուցակում ինձ ծանոթ մարդկանցից միայն Հովակիմ Զաքարյանն է, ով մինչև այս գրանտն էլ ուներ խմբի ղեկավարի կարգավիճակ (ինչը թերևս պետք է վերագրել Մոլեկուլային կենսաբանության ինստիտուտի ղեկավարության հեռատեսությանը): Այս գրանտը շահած բոլոր խմբերը կարող են մի քանի տարում դառնալ (Ա) հատվածի լիարժեք խմբեր:

Երկրորդ գրանտը «Գիտական խմբերի ամրապնդման աջակցության» գրանտն էր, ERC-ի Consolidation grant-ի անալոգը, որը թիրախավորում է արդեն գործող լաբորատորիաներին ու խմբերին: Այս մրցույթը շահած թերևս [բոլոր 11 խմբերը](http://scs.am/files/winners_list_1450-a2-17.10.2020-TTCG.pdf) կամ արդեն հանդիսանում են (Ա) հատվածի խումբ, կամ մեծ շանսեր ունեն այդպիսին դառնալու: Այս երկու մրցույթների մասնակիցներն էլ պարտավոր էին ներկայացնել օտարերկրյա գիտական խորհրդատու, ով պետք է հանդիսանար բարձրակարգ գիտնական: Սա ևս համարում եմ օգտակար երևույթ:

ERC-ի գրանտային «հիերարխիայի» երրորդ մակարդակի՝ Advanced grant-ի անալոգը Կոմիտեն կարող է սկսել 2021-ին, եթե լինի նոր ֆինանսավորման աղբյուր (այս պահին գործող բյուջեով դա հնարավոր չէ): Սա միտված է ավելի մեծ փորձով թիմերի համար կայունություն ապահովելուն: Նախատեսվում է գրանտը տրամադրել հինգ տարով, ինչը ոչ միայն կայունության նոր երաշխիք է, այլև այդ ուժեղ խմբերին «կազատի» այլ մանր գրանտների դիմելու անհրաժեշտությունից: Սրա դրական կողմնակի ազդեցությունը կլինի այն, որ այս խմբերի գիտնականները կկարողանան դառնալ փորձաքննություն անողներ մյուս գրանտների համար: Կարծում եմ, որ այս գրանտը (Բ) հատվածի խմբերին տալու համար ճիշտ կլինի որպես պայման ավելացնել գիտական խմբի վերարտադրության որևէ մեխանիզմի գոյությունը:

2020-ին Գիտության կոմիտեն ևս մի քանի նոր գրանտներ հայտարարեց, որոնցից կառանձնացնեմ արհեստական բանականության, քվանտային տեխնոլոգիաների և ռոբոտատեխնիկայի թեմաներով գրանտը: Այս ոլորտներին միավորում է այն հանգամանքը, որ դրանցով զբաղվող մեծ ու հաջողակ խմբեր առանձնապես չկան, բայց կա այս ոլորտներում հետազոտական աշխատանքի մեծ պահանջարկ ամբողջ աշխարհում, ինչը աստիճանաբար թափանցում է նաև Հայաստան: Այս մրցույթի [հաղթող խմբերը](http://scs.am/files/cank-06.11.2020-1528-a2.pdf) շանս ունեն դառնալու ոլորտների ապագա զարգացման հիմքերը Հայաստանում: Այսպիսի թիրախային, ֆիքսված թեմաներով գրանտները զարմանալիորեն քիչ են Գիտության կոմիտեի գործիքակազմում, ինչը ևս առանձին քննարկման թեմա է:

(Դ) հատվածի համար առաջարկվող լուծումը հարկադրելու համար Կոմիտեն չունի բավարար լծակներ: Կոմիտեն կարող է որոշել ինստիտուտների ֆինանսավորման չափը, բայց չի կարող ուղղակիորեն ազդել առանձին խմբերի կամ անհատների աշխատավարձերի վրա: Իսկ եթե: Սա իրականում ինստիտուտների անկախության տեսանկյունից կարևոր է, և չնայած որ անձամբ ես այս պահին Կոմիտեի ղեկավարությանը ավելի եմ վստահում, քան շատ ինստիտուտների տնօրեններին, կարծում եմ, որ ինստիտուտների այսպիսի անկախությունը պահպանելը կարևոր է: 


## Ինչ չի կարող անել Գիտության կոմիտեն

Գիտության կոմիտեն լինելով պետական կառավարման համակարգի մաս, բավական իներտ կառույց է: Կոմիտեի իրականացրած ծախսերը կառավարվում են ըստ բարդ օրենսդրական կարգավորումների, ինչը առաջացնում է պետական համակարգի աշխատանքին անծանոթ մարդկանց անկեղծ զարմանքը: 

Կան մի շարք գործառույթներ, որ Կոմիտեն տեսանելի ապագայում դժվար թե կարողանա իրականացնել: Օրինակ, մասնավոր ընկերությունների կամ Սփյուռքի մեր հայրենակիցների ֆինանսական աջակցությամբ գիտական նախագծերի ֆինանսավորումը Կոմիտեի խողովակներով հնարավոր չէ, դրա համար այլ կառույցներ են պետք: Մեկ այլ կարևոր օրինակ․ Կոմիտեն իր ներկայիս կառուցվածքով չի կարող ձևավորել գիտության պետական պատվեր: Ընդհանրապես, որքան հասկանում եմ, այսօր Հայաստանի պետական համակարգում չկա կառույց, որը կարող է ձևավորել գիտական պատվեր: Ըստ երևույթին այդ ունակությունը Խորհրդային Միության տարիներին եղել է միայն Մոսկվայում, այլապես որևէ տեսքով դա մեզ հասած կլիներ: Սրա համար ևս նոր կառույց է պետք ստեղծել կամ եղածները վերապրոֆիլավորել (մասնավորապես, էկոնոմիկայի նախարարության ստորաբաժանումներից մեկը կարող է սկսել նման գործառույթներ իրականացնել):  

Կարծում եմ, որ այս և այլ գործառույթների ավելի արդյունավետ իրականացման համար գիտնականները պետք է ձևավորեն իրենց սեփական կառույցները՝ առանց պետական ֆինանսավորման: Դա կարող է լինել օրինակ գիտնականների ասոցիացիայի տեսքով, ինչը կունենա գործադիր մարմին, որը կկարողանա իրականացնել այնպիսի կազմակերպչական ծրագրեր, որոնց կարիքը կա, բայց չի արվում գործող այլ կառույցների կողմից:

Գործընկերներիս խնդրում եմ օգտագործել այս հարթակը և արձագանքել այս տեքստում հնչած մտքերին կամ դրանց մի մասին, հատկապես եթե այդ մտքերը համարում եք անընդունելի:
